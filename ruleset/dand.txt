Il sistema prevede classi di difficoltà fisse: 10 è una prova facile, 15 una prova media, 20 una prova difficile. 
Dal momento però che le abilità prevedono un tetto limite legato al livello, questo fa sì che le classi che ricevono più punti abilità iniziali (come ad esempio il ladro e il bardo) abbiano molte abilità all’inizio e siano più avvantaggiate ai bassi livelli.

Questa disparità si bilancia leggermente con l'avanzare dei livelli. Tuttavia, l’aumento lineare delle abilità fa sì che, se si mantengono le usuali classi di difficoltà, gran parte delle prove verranno superate automaticamente. In altre parole, il d20system premia particolarmente la specializzazione del personaggio. Chi ha scelto di interpretare un personaggio eccellente in un certo campo, raramente dovrà preoccuparsi del rischio di fallire nella propria specialità, quanto meno quando lo sforzo richiesto rientra nella normalità delle cose.

Facciamo un esempio concreto, prendendo in considerazione un ladro di livello 6, che può mettere fino a 9 gradi nell'abilità Scassinare, e avere 16 in Destrezza, con conseguente bonus di caratteristica +3. Questo personaggio parte con una base di 12 (9+3), a cui deve essere sommato il risultato del d20. Di fatto, un personaggio di livello 6 supera in automatico tutte le CD facili, molto facilmente le CD intermedie e con un po' di fortuna anche quelle difficili.

Di fatto, a partire dal livello 5 o dal livello 6, il bilanciamento del gioco sta tutto in mano al Dungeon Master più che ai numeri interni al sistema. Il DM deve progressivamente aumentare in maniera artificiale la difficoltà delle sfide, esattamente come succede in un videogioco, per garantire che anche i personaggi di livello più alto incontrino ostacoli sul proprio percorso. Per questo è forse auspicabile ignorare le CD predefinite dal sistema e usare una formula del tipo 10+livello del PG+3 o +5.